# **אודות**

# **תואר שני בפסיכולוגיה חברתית**

 

התכנית ללימודי תואר שני בפסיכולוגיה חברתית מתמקדת **באופן בו המחשבות, הרגשות וההתנהגות של האדם מושפעים מהסביבה ומההקשר החברתי**, כולל נושאים כמו עמדות וערכים, סטריאוטיפים ודעות קדומות, יחסים בין-אישיים ובין-קבוצתיים ועוד.

התכנית מציגה את הבסיס התיאורטי והמחקרי של הפסיכולוגיה החברתית דרך עמודי התווך שלה \- **קוגניציה חברתית, תהליכים תוך ובין קבוצתיים והבדלים בין אישיים**. לצד קורסי החובה התכנית מציעה מגוון רחב של קורסי בחירה, חלקם בעלי דגש תיאורטי \- מחקרי וחלקם בעלי דגש יישומי ארגוני \- תעסוקתי. לסטודנטים המעוניינים בדגש יישומי, התכנית מציעה היכרות עם נושאים בתחום הפסיכולוגיה הארגונית \- תעסוקתית תוך אפשרות לבצע התנסות מעשית בשדה במוסד המתמחה בייעוץ ובאבחון ארגוני או במיון וייעוץ תעסוקתי וכן אפשרות להתנסות מעשית במחקר ויעוץ חברתי יישומי.

עם סיום לימודיהם, באפשרות מוסמכי ומוסמכות התוכנית להמשיך ללימודי דוקטורט בתחום, להתמקד במחקר ובייעוץ חברתי יישומי, או לעסוק ביישומים נוספים של הלימודים בעולם העבודה כגון מיון וייעוץ תעסוקתי, ייעוץ ארגוני, מדידה והערכה, ניהול משאבי אנוש ועוד. כמובן שניתן לשלב בין המיקודים בהתאם לתחומי העניין. תוכנית הלימודים באו"פ **עומדת בדרישות משרד הבריאות להתמחות** בכל ענפי החטיבה התעסוקתית-ארגונית-חברתית. מכלול הקורסים בתוכנית נוגעים בכל תחומי הפסיכולוגיה החברתית ומאפשרים למוסמכות ולמוסמכי התואר להשתלב בהתמחות ובעבודה בתחום.

בתכנית נלמדים מגוון קורסי בחירה כגון ניתוח נתוני עתק, היבטים פסיכולוגיים של מדיה דיגיטלית, מיון עובדים ואבחון תעסוקתי, פסיכודיאגנוסטיקה, פיתוח והערכת שאלונים (פסיכומטריקה), קידום שינוי בראי הגישה הפסיכולוגית, טיפול וייעוץ תעסוקתי, אבחון ארגוני, פיתוח ארגוני ועוד. 

 

קראו עוד על התכנית

*  [תכנית הלימודים](https://academic.openu.ac.il/Education_Psychology/social-psychology/Pages/program_all.aspx)  
*  [מידע למתעניינים](https://academic.openu.ac.il/Education_Psychology/social-psychology/Pages/candidate.aspx)

